<html>
  <head>
    <meta charset="UTF-8">
    <link rel="stylesheet" type="text/css" href="../css/common.css">
    <title>SCP-426</title>
  </head>
  <body>
    .i <b>le dacti sinxa</b> cu du zoi zoi SCP-426 zoi<br><br>
    .i <b>le dacti klesi</b> cu du la .euklid.<br><br>

    .i <b>le steci vasru bo tadji</b> zo'u tu'e
    .i .ei mi cu se stela nenri lo kumfa poi ke'a cu se zvati no lo canko poi da viska mi sepi'o ke'a
    .i .ei lo mi kumfa vorme cu ponse lo tcita poi prane na'e srana lo mi cmene a losi'o mi du ce'u ku'o tezu'e lonu fanta lonu lo mi 1moi selri'a cu snuti preja
    .i lo selbriju pe lo su'o3moi po'o crelai cu ka'e djuno lonu mi zvati e ra'u lo mi selkai
    .i lo bilga selbriju cu di'i se basti ca ro lo masti tezu'e lo toljinsa pe lo mi 2moi selri'a
    .i .ei menli se mikce ca lo masti fanmo
    .i .e'a go birti lodu'u lo selbriju cu na se xlura ba lo za'u 4 se masti gi ra krefu fuzme mi
    .i .ei lo selxlu selbriju cu se mikce fo lozu'o cy zei klesi ke mo'isro crigau ke'e tadji gi'e se muvgau lo drata stuzi    
    tu'u<br><br>

    .i <b>le velcki</b> zo'u tu'e<br>
    ni'o coi mi'e la'o zoi SCP-426 zoi
    .i .ei mi ninja'o mi ta'i lo ti tadji tezu'e lonu fanta lonu srera
    .i mi fadni nabglaca'a gi'e kakne jelgau lo nanba va'o lonu te dicysabji
    .i ku'i ganai lo remna cu cusku mi gi ra cusku mi sepi'o lo mibma'o na'eva'o loza'i sanji ti
    .i fau ro lenu troci cu na pu snada lonu cusku ja ciska skicu mi sepi'o lo na'e ke mibma'o ja donma'o ke'e cmavo
    .i ganai da ru'i zvati lo se zvati be mi ca'o za'u 2 se masti gi da ba co'a birti lodu'u da nabglaca'a
    .i va'o lonu na bapli fanta ku ra cu xrani vo'a pu'e lonu troci lonu dunli gasnu lo mi cnano selminji<br><br>
    
    ni'o mi pu te facki ne'i lo zdani be le lanzu no'u la'o zoi ████████ zoi ba lonu le 3 ra cu mabla mrobi'o
    .i mi pu se dunda fi le nanmu .e le ninmu vu'o noi citno zi'e no'u la'o zoi ████████ zoi sedu'i lo specfari'i seldu'a
    .i lo karda .a lo drata ke sevzi ba'armo'a cu na pu te facki bu'u lo mi tanxe
    .i ba nu'i ji'i 2 se masti lonu lo ra lanzu cu pu te dunda mi cu benji lo fagdirpre le ra zdani ki'u lo dikca fagri
    .i le citno ninmu no'u la'o zoi ████████ zoi cu pu morsi ri'a lonu dikca barkla noi se rinka lonu ra pu batci lo dikca skori
    .i le 2 le drata selxrani bo prenu cu pu morsi puzi lo fagri
    .i ba lonu le nalcitno ninmu no'u la'o zoi ████████ zoi lo ki'ogra be li 10 nanba cu citka ku ge lo canti cu pu spoja gi ra mrobi'o ri'a lonu nenri blucri
    .i le citno nanmu no'u la'o zoi ████████ zoi cu pu mrobi'o ri'a lonu mutce blucri ba lonu ra troci lonu co'e sei se galfi se'u mi
    .i le pa renvi prenu cu du le nalcitno nanmu no'u la'o zoi ████████ zoi zi'e noi ke'a pu xlafri lonu mutce claxu se cidja
    .i ra cusku lonu ge pu nergau lo nanba pu 1 se jeftu gi puza'o denpa lonu lo jelnanba cu barkla<br><br>

    ni'o mi pu se lebna la jicmu ba lonu lo pulji cu zgana lo mi na'e kampu selkai
    .i lozu'o cy zei klesi ke mo'isro crigau cu pu ve mikce lo selxlu pulji<br>
    tu'u<br><br>

    .i <b>le cipra vreji no'u la'o zoi 426-1 zoi</b> zo'u tu'e<br><br>
    .i <b>le detri</b> cu du la'o zoi ██-██-████ zoi<br>
    .i <b>le tercipra</b> cu du lo dy zei klesi selbriju no'u la'o zoi D/426/1 zoi<br>
    .i <b>le tadji</b> zo'u tu'e
    .i la'o zoi D/426/1 zoi cu pu te cpedu lonu skicu zo'e poi ra krici lodu'u ke'a zvati le mi kumfa
    .i ra na pu se jungau fo lo mi sevzi .a lo mi selckaji
    tu'u<br>
    .i <b>le jalge</b> zo'u tu'e
    .i la'o zoi D/426/1 zoi cu pu cusku lu .i la'a mi me lo barda cizda'u noi se mipri se nergau ta .i ra me zo'e poi do ponse ke'a fe'e ro roi lo stuzi .i xu drani li'u
    .i la'o zoi D/426/1 zoi cu pu na sanji lonu pilno lo mibma'o
    tu'u<br>
    tu'u<br><br>

    .i <b>le cipra vreji no'u la'o zoi 426-2 zoi</b> zo'u tu'e<br><br>
    .i <b>le detri</b> cu du la'o zoi ██-██-████ zoi<br>
    .i <b>le tercipra</b> cu du lo dy zei klesi selbriju no'u la'o zoi D/426/2 zoi<br>
    .i <b>le tadji</b> zo'u tu'e
    .i la'o zoi D/426/2 zoi cu pu se punji fi lo mi kumfa gi'e pu di'i te dunda lo cidja sepi'o lo minji be lo nunfatri
    .i na pu curmi lonu simta'a la'o zoi D/426/2 zoi
    .i lo su'oremei kacma cu pu se punji fi le kumfa va'o lonu mi bartu lo selviska be ra canlu va'o lonu ku'i roroi kakne zgana la'o zoi D/426/2 zoi
    .i mi'a pu stela nenri co'u lonu lo mi 2moi selri'a cu se jarco le tercipra
    .i mi pu se lasna fi lo loldi fo lo klupe tezu'e lonu mi na'e kakne muvdu be lo selviska canlu
    tu'u<br>
    .i <b>le jalge</b> zo'u tu'e
    .i ba nu'i 45 se djedi lonu lonu sepli cu cfari nu'u la'o zoi D/426/2 zoi cu pu vaurgau lo ri birka mi gi'e cfagau lonu cusku fi mi fe lonu mi'a bruna
    .i .uenai la'o zoi D/426/2 zoi cu pu pilno lo su'oremei mibma'o ca'o lonu tavla mi
    .i le tercipra cu pu sisti ba nu'i 1 se cacra lo ti fasnu
    .i pu ve ciksi lo du'u lonu sepli cu pu sutygau fi lonu lo mi 2moi selri'a cu zenba
    tu'u<br>
    tu'e<br><br>

    .i <b>le cipra vreji no'u la'o zoi 426-3 zoi</b> zo'u tu'e<br><br>
    .i <b>le detri</b> cu du la'o zoi ██-██-████ zoi<br>
    .i <b>le tercipra</b> cu du lo dy zei klesi selbriju no'u la'o zoi D/426/3 zoi<br>
    .i <b>le tadji</b> zo'u tu'e
    .i pa lo klupe cu pu se lebna fi mi gi'e se viska la'o zoi D/426/3 zoi noi pu se cpedu lonu skicu ra
    .i la'o zoi D/426/3 zoi cu na pu se jungau fo lo mi sevzi .a lo mi selckaji
    tu'u<br>
    .i <b>le jalge</b> zo'u tu'e
    .i la'o zoi D/426/3 zoi cu pu skicu ra fo lu me lo mi klupe li'u
    .i du'i le cipra no'u la'o zoi 426-1 zoi le tercipra cu na pu sanji lonu pilno lo mibma'o ca'o lonu skicu
    .i ti jarco lodu'u segu mi se daspo gi lo mi selri'a cu se ralte lo mi pagbu
    tu'u<br>
    tu'e<br><br>

    .i <b>le cipra vreji no'u la'o zoi 426-4 zoi</b> zo'u tu'e<br><br>
    .i <b>le detri</b> cu du la'o zoi ██-██-████ zoi<br>
    .i <b>le tercipra</b> cu du lo dy zei klesi selbriju no'u la'o zoi D/426/4 zoi<br>
    .i <b>le tadji</b> zo'u tu'e
    .i la'o zoi D/426/4 zoi cu pu nonkansa se punji fi lo kumfa co lamji be le mi kumfa tezu'e lonu zgana co'u lonu lo mi 2moi selri'a cu se jarco
    tu'u<br>
    .i <b>le jalge</b> zo'u tu'e
    .i no lo selri'a cu pu se viska
    .i la'o zoi D/426/4 zoi cu pu se sisti ba nu'i 90 se djedi lomu'e cfagau lo cipra<br>
    <i>.i tu'e
    .i .oinai lo jimte be lo mi selri'a cu zasti
    .i da'inai so'i mi'a cu pu cfagau lonu xanka mi tu'u</i>
    .i sei la'o zoi Dr. C███████ zoi pu ciska be di'u se'u
    tu'u<br>
    tu'e<br><br>
    
    <div id="license">
      This translated document is based on "SCP-426" (<a href="http://www.scp-wiki.net/scp-426">http://www.scp-wiki.net/scp-426</a>) by "Flah" .<br>
      <br>
      <a rel="license" href="http://creativecommons.org/licenses/by-sa/3.0/"><img alt="Creative Commons License" style="border-width:0" src="https://i.creativecommons.org/l/by-sa/3.0/88x31.png" /></a><br />This work is licensed under a <a rel="license" href="http://creativecommons.org/licenses/by-sa/3.0/">Creative Commons Attribution-ShareAlike 3.0 Unported License</a>.
    </div>
  </body>
</html>
